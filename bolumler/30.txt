Yoo Joonghyuk, Lee Hyunsung dışındaki herkese bakıyordu. Kalan üç kişi yan yana duruyordu ve Yoo Joonghyuk'un tam olarak kime baktığını kestiremiyordum.

「 ...Bu nasıl mümkün olabilir? 」

Kime bakıyordu? Sormak istiyordum ama yeteneğimin açığa çıkmasından korkuyordum. Yoo Joonghyuk, onun düşüncelerini okuyabildiğimi hala bilmiyordu. Ancak, Jung Heewon'un bilgilerini görmüş olabileceğini tahmin ettim. Jung Heewon, Yoo Joonghyuk'un bakışlarını fark etti ve onunla yüzleşti: "Ne bakıyorsun?"

「 ······. 」

Aferin, Jung Heewon.

「 Öldür… 」

"Yoo Joonghyuk."

Hızla ağzımı açtım, "Bir şeyi merak ediyordum." Bana dönüp baktı. Gözlerinde sorgulayan bir ifade vardı. "Neden Gong Pildu'yu kendi haline bırakıyorsun?"

"Eğer bir peygambersen, bilmen gerekir."

"Her şeyi bildiğim söylenemez."

Daha doğrusu, her şeyi hatırlamıyordum.

[ 'Yoo Joonghyuk' karakteri 'Yalan Tespiti' becerisini kullandı.]
[ 'Yoo Joonghyuk' karakteri sözlerinizin doğru olduğunu onayladı.]

Kılı kırk yarıyordu.

"…Demek öyle. 'Geleceği görme' seviyesi düşük olan bir peygamber."

Ne istersen onu düşün. Yoo Joonghyuk konuşmaya devam etti, "Gong Pildu'nun yaşamasına ihtiyacım var."

"Gelecekteki bir senaryo yüzünden mi?"

Yoo Joonghyuk cevap vermedi. Sanki sahip olduğum bilgiyi ölçmeye çalışıyor gibiydi.

"Gelecek senaryolar için Gong Pildu'ya ihtiyacın olduğunu biliyorum. Ama sadece Gong Pildu'ya ihtiyacın var. Onu takip eden grubun tamamına ihtiyacın yok."

「 ······. 」

"İhtiyacın olmayanı ortadan kaldırmak senin tarzın değil midir? Neden onları öylece bırakıyorsun?"

「 …Ne kadar sinir bozucu. 」

Ne?

"Yapacak çok işim var." Yoo Joonghyuk sessizce bana baktı ve dedi ki: "Asla anlamayacaksın."

"Bekle! Sorun bu değil. Eğer şimdi harekete geçmezsen, Chungmuro'daki insanların çoğu...!"

Yoo Joonghyuk'un gözleri soğuktu. "Önemi yok."

Ben bir hümanist değildim. Bu dünyadaki herkesin hayatta tutulmaya değer olduğuna inanmıyordum. Şu an beni öfkelendiren şey bizzat Yoo Joonghyuk'un kendisiydi.

"Yoo Joonghyuk. Sana bir tane vurabilir miyim?"

"Eğer kendine güveniyorsan."

Öfkeyle yumruğumu sıktığım sırada bir mesaj duydum.

[ 'Yoo Joonghyuk' karakteri 'Güçlü Öz Savunma Sv. 5' becerisini kullandı.]

Yumruğumu indirdim. Korkak herif.

"Bitti mi?" diye sordu Yoo Joonghyuk.

"…"

"Gidelim."

Lee Jihye, Yoo Joonghyuk'un çağrısıyla irkildi. Gecikmeli olarak Yoo Joonghyuk'un peşine takılan Lee Jihye, kafası karışmış gözlerle bana baktı.

[ Takımyıldız 'Adaletin Kel Generali', şövalye ruhunuzdan etkilendi.]
[ 100 jeton sponsor olundu.]

Tabii ki durum tamamen yanlış anlaşılmıştı.

[ Üçüncü senaryonun aktifleşmesine 1 saat 30 dakika kaldı. ]

Fazla zaman kalmamıştı ve zihnim karışıktı.

[ Takımyıldız 'Adaletin Kel Generali', insanların hayatlarının riske atılmasına öfkeleniyor.]
[ Takımyıldız 'Adaletin Kel Generali' bir ayaklanma istiyor.]

Samyeongdang'ın mesajı kafamın içinde yankılanıyordu ama durumu çözecek iyi bir yol bulamıyordu. Üçüncü senaryo tam bir hafta sürüyordu. Belki de Yoo Joonghyuk, üçüncü senaryo sırasında başka bir avantaj elde etmeyi planlıyordu. Elbette bunun öylece olmasına izin veremezdim. İzin veremezdim…

[ Takımyıldız 'Altın Kafa Bandının Mahkûmu' ne düşündüğünüzü merak ediyor.]

"Şu pislik Yoo Joonghyuk."

[ Takımyıldız 'Altın Kafa Bandının Mahkûmu' memnun kaldı.]
[ 100 jeton sponsor olundu.]

Aslında önümdeki sorun Yoo Joonghyuk değil, Gong Pildu'ydu. Üçüncü senaryoyu aşmak için Gong Pildu'nun yardımı kesinlikle gerekliydi. Eğer yardımını alamazsam...

Aniden Jung Heewon başını kaldırıp gülümsedi, "Kim o?"

"…Ha?"

"Hani şu kişi. Yoo Joonghyuk ile hakkında konuştuğunuz adam."

Hemen Gong Pildu hakkında açıklama yaptım. Jung Heewon baygın olduğu için Gong Pildu'yu görememişti. Konuyu değiştirmek istememiştim. Jung Heewon hemen tepki verdi. "…Kim bu pislikler? Kamu tesislerini ele geçirip insanlardan kullanım ücreti mi alıyorlar?"

"O pislikler üst katta."

"Gidip onları dışarı atacağım." Jung Heewon yer sıçanı bıçağını eline aldı. Bu bana silahlarını değiştirmem gerektiğini hatırlattı. Yapılacak çok iş vardı.

"Hareketlerin çok mantıksız."

"Güçlerimizi birleştirirsek kazanabiliriz. Gumho İstasyonu'nu hatırlamıyor musun?" Jung Heewon'un ifadesi güven doluydu. Bu doğaldı. Jung Heewon'un elinde koz olarak 'Yargı Zamanı' becerisi vardı. Duyuları keskindi ve çabuk uyum sağlıyordu, bu yüzden özelliğini ve becerilerini çoktan çözmüş olmalıydı.

"Oyalanma! Hadi gidip onları öldürelim!"

Rakipleri 'kötü' olduğu sürece, Yargı Zamanı en yüksek gücüne ulaşırdı.

[ 'Jung Heewon' karakteri özel becerisi 'Yargı Zamanı'nı aktif etti.]
[ 'Mutlak İyilik' sisteminin Takımyıldızları, Jung Heewon'un talebi karşısında sessiz kalıyor.]
[ Beceri iptal edildi.]

Jung Heewon'un yüzü kafa karışıklığıyla doldu. "Hayır, bu... ne? Bozuldu mu?" Jung Heewon beceriyi tekrar aktif etmeye çalıştı. Ancak beceri tetiklenmedi. "Hayır... neden çalışmıyor? Onlar apaçık kötü değiller mi?"

Jung Heewon'un sorusuna güldüm. "Bu biz insanların düşündüğü şey."

"…Neden bahsediyorsun?"

"Takımyıldızlar farklı düşünüyor olabilir. Onların bildiği iyi ve kötünün bizim bildiğimizle aynı olduğunun garantisi yok."

"Ah…"

"Adalet her zaman çoğunluk tarafından belirlenir."

Şu anda Takımyıldızların çoğunluğu onların 'iyi' olduğuna karar vermişti. İnsanların artık adalet üzerinde karar verme yetkisi yoktu. İnsanlar sadece sponsorlarının kuklalarıydı.

"Bu…"

Grup üyelerine baktım. Kimse bir şey söylemiyordu ama hepsi Jung Heewon ile benzer şekilde düşünüyordu. Lee Hyunsung, sihirli mermilerle çizilmiş demir kalkanını siliyor; Yoo Sangah ve Lee Gilyoung ise yan yana yere oturmuş hamamböceklerine bakıyorlardı.

Bu çaresizlik hissini anlayabiliyordum. Gumho İstasyonu'ndaki çeteden kurtulduktan sonra durumu anladıklarını sanmışlardı. Ancak sadece üç durak ötede kıyaslanamaz bir canavar vardı. 'Umut' denen işkenceye başlamanın vakti gelmişti.

"Bu, hiçbir yol yok demek değil."

"Ha?"

"Zor olabilir ama onları yenmenin bir yolu var."

Hepsi aynı anda bana baktı. Lee Hyunsung sordu, "…Gerçekten bir yolun var mı?"

"Nedir o?"

Etrafıma bakındım ve sesimi alçalttım. "Gong Pildu'yu Silahlı Bölge'den (Armed Zone) çıkarın."

"Silahlı Bölge nedir?"

"Onun 'Stigma'sı. Bir bölgeyi savunmak için optimize edilmiş."

Silahlı Bölge. Gong Pildu'ya karşı çıkmanın bu kadar zor olmasının sebebi bu Stigma'ydı. Bir alana 'taretler' kurabilen hileli bir yetenekti. Şu an için sadece Silahlı Bölge'ydi. Stigma gelecekte evrildiğinde 'Silahlı Kale'ye dönüşecekti ve onu yakalamak için tam teşekküllü bir kuşatma gerekecekti. Ancak Gong Pildu'nun bariz bir zayıflığı vardı.

"Belirlenen alanından çıktığı anda Silahlı Bölgesi devre dışı kalır. Mini taretleri de işe yaramaz hale gelir. Genellikle bu kadar geniş savunma becerilerinde çok fazla kısıtlama olur."

Aynı anda Lee Hyunsung ve Jung Heewon hayranlıkla bana baktılar.

"Ah… anlıyorum."

"Bunu sadece bir kez gördükten sonra mı çözdün? Bu Dokja-ssi'nin özelliği mi?"

Aynı şeyler tekrarlanıyordu ama insanların bana bir dereceye kadar alıştığını gördüm. Yoo Sangah sordu, "Peki onu hareket etmeye nasıl zorlayacaksın?"

"Şimdilik bunu düşünmemiz gerekiyor."

"Ah, düşünmekten nefret ederim," diye yakındı Jung Heewon.

Sonra herkes bir süre sessiz kaldı. İlk fikri veren Lee Hyunsung oldu. "Tuvalete gittiğinde saldırsak…"

"Bankın yanındaki eşyaları görmedin mi?"

Gong Pildu asla Silahlı Bölgesi'nden dışarı çıkmazdı. Bankında ihtiyacı olan her şey vardı. Yemek ve uyumak için gereken tüm temel şeyler: bir uyku tulumu, battaniye, yiyecek, su ve hatta işemek için bir yer. Tabii ki kiracılar bunların hepsini ona sağlıyordu.

"Delilik. Tam bir eve kapanan (shut-in). Hayır, yoksa arazide iyi bir şeyler sakladığı için mi kımıldamıyor?"

"Chungmuro'daki en büyük 'oda' orası."

"…Oda mı?"

Bu bana Jung Heewon'un hala odalar hakkında bilgisi olmadığını hatırlattı. Ama açıklamama gerek yoktu.

[ Üçüncü senaryonun aktifleşmesine 1 saat kaldı. ]

Yakında öğrenecekti.

"Bizim de bir oda bulmamız lazım."

Grubumuz ayağa kalktığı an, etrafımızdaki insanlar irkildi.

"Y-Y-Yaklaşmayın!"

Özellikle 3 numaralı hat peronunda tek kişilik bir odayı koruyan bıçaklı bir adam yüksek teyakkuz gösteriyordu. Ancak biz yaklaşamadan başka insanlar ona doğru atıldı.

"Defol git, seni pislik!"

Ayrım gözetmeksizin saldırdılar. Adam dışarı itilir itilmez yeşil bölgedeki işaret değişti. Sahibi değişmişti.

[ Yeşil Bölge 1/1 -> Yeşil Bölge 0/1 ]

İnsanlar oda için kanlı bir kavgaya tutuşmuştu. Birisi uyluğundan bıçaklanırken, bir diğerinin burnu kırılmıştı. Jung Heewon kaşlarını çattı. "Bunu durdurmamız gerekmez mi?"

"Müdahale etsek bile sonuç aynı olacak. Sonunda birileri ölecek."

"Neden birileri ölmek zorunda?"

"Bu senaryoda bundan kaçınmak mümkün değil."

Sözümü henüz bitirmiştim ki Bihyung havada belirdi.

[ Pekala, ana senaryonun üçüncü gününe başlayalım mı? Bugün yeni yüzler de geldi, eğlenceli olmayacak mı? Hahaha! ]

Bihyung bana bir bakış attı. Chungmuro senaryosundan sorumlu üç dokkaebi vardı. Görünüşe göre Bihyung geçici olarak temsilciydi. Üç kanal arasında en küçüğü olmasının doğal bir sonucuydu bu. Sonra üçüncü senaryo önümüze geldi.

[ Ana Senaryo #3 – Yeşil Bölge (3. Gün) ]
Kategori: Ana
Zorluk: C
Temizleme Koşulları: İstasyondaki 'yeşil bölgeyi' işgal edin ve her gece yarısı ortaya çıkan canavarlardan sağ kurtulun. Bu senaryo 7 gün sürecektir.
Süre: 8 saat.
Ödül: 1.000 jeton
Başarısızlık: ―

Lee Hyunsung'un gözleri fal taşı gibi açıldı.

"B-Bu…!"

[ Basit. Diğer insanlardan önce yeşil bölgeyi işgal edin. Elbette başkalarının yeşil bölgesini ellerinden alabilirsiniz. Bu arada acele etseniz iyi olur. Senaryo başladıktan sonra bir yeşil bölgeniz yoksa, korkunç bir deneyim yaşarsınız. Haha, o zaman herkes denesin bakalım! ]

Bihyung'un sözlerini duyan insanların ifadeleri sertleşti. Bu sırada insanların çığlıkları devam ediyordu.

"Öl! Öl!"

"B-Bunu kinim olduğu için yapmıyorum! Hayatta kalmalıyım…"

Belki de herkesin fark ettiği şey şuydu: Önümüzdeki mücadele artık sadece bir hikaye değildi. Yoo Sangah titreyen bir sesle sordu, "Gerçekten bu insanlar gibi dövüşmek zorunda mıyız?"

"Dövüşmemize gerek yok. Sadece çok sayıda insanı barındırabilecek bir oda bulmalıyız."

"Yeşil bölgelerin boyutları türüne göre değişir. Sadece bir kişinin sığabildiği yerlerden, Gong Pildu'nun alanı gibi 70 kişinin sığabildiği yerlere kadar değişiyor."

"Tabii eğer hiç oda kaldıysa."

Sözlerim üzerine Jung Heewon ağzını açtı. "Dokja-ssi insanları huzursuz etme konusunda gerçekten yeteneklisin... O zaman hemen harekete geçelim. Belki birkaç oda kalmıştır."

"Ayrılmak daha hızlı olabilir. Takımı bölelim. Hyunsung-ssi, Sangah-ssi ile hareket etsin; Heewon-ssi ise Gilyoung'u yanına alsın."

"Ya Dokja-ssi?"

"Ben tek başıma iyiyim."

Başka bir şey söylememe gerek kalmadı. Herkes bana güveniyordu. İlk konuşan Lee Gilyoung oldu, "Hyung, ya... ya bulamazsak?"

"Eğer bir oda bulamazsak, senaryo başlamadan 20 dakika önce burada tekrar buluşacağız."

"Anladım. O zaman gidiyorum."

Ekip düzenli bir şekilde dağıldı. Jung Heewon ve Lee Gilyoung B2'ye, Yoo Sangah ve Lee Hyunsung ise B3'e gitti. Arkadaşlarımın gidişini izledikten sonra akıllı telefonumu açtım. Hayatta Kalma Yolları'nı açar açmaz bir cümle belirdi.

「 Chungmuro'da hiç oda kalmamıştı. 」

Bu gerçek açıkça yazılmıştı. Büyük ihtimalle hiçbir oda bulamayacaklardı. O zaman tek bir yol seçebilirlerdi. Hayatta kalmak için bir başkasını öldür ve odasını al. Ama Lee Hyunsung ve Jung Heewon bunu yapabilir miydi? Buradaki herkes 'kötü' değildi. Gong Pildu gibi başkalarını sömürenler vardı ama aslında çoğu sadece kendilerini korumak için dişlerini gösteriyordu.

Yoo Sangah ve Lee Gilyoung böyle insanlara diş geçirebilir miydi? Cevabı çok yakında öğrenecektim.