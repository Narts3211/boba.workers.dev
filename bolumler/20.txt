[P-Pekala, o zaman gerisini size bırakıyorum! Hihihi—!]

Dokkaebi bu sözleri söyleyerek gözden kayboldu.

Bir gıda cezası ve bir hayatta kalma cezası. İlkini zaten biliyordum ancak ikincisi orijinal [Hayatta Kalma Yolları] romanında yoktu. Belki de Bihyung ile yaptığım sözleşme bu gelişmeye sebep olmuştu. Jung Heewon cebindeki bisküvinin yok olduğunu doğruladı ve kısık bir sesle sordu:

“Dokja-ssi, yoksa böyle bir şeyin olacağını biliyor mu—?”

“Tahmin ediyordum. Dokkaebilerin insanları taciz etmek için ilk yapacakları şeyin ne olacağını düşünmüştüm sadece.”

“…Tahmin yürütme konusunda gerçekten çok mu iyisin ne?”

Lee Hyunsung ve diğerlerini yanıma çağırdım. Koşullar oluşmuştu, şimdi harekete geçme vaktiydi.

“Yiyeceklerimizi geri verin!” “N-Nasıl olur da böyle bir şey yaşanır?”

Dışlanan gruptakiler ağlıyordu. Cheon Inho ve Ana Akım Grup da ani yiyecek kıtlığı yüzünden perişan olmuştu. Gözlerim Cheon Inho’nunkilerle buluştu; alt dudağını ısırdı.

«Belki de… bunun farkında mıydın? Hayır, bu imkansız.»

Eğer düşüncelerini okuyabilseydim tam olarak bunları düşündüğünü duyardım.

[Karakter ‘Cheon Inho’nun düşüncelerini isabetli bir şekilde okudunuz.] [Karakter ‘Cheon Inho’ hakkındaki anlayışınız arttı.]

…Anlayışım bu tür bir şeyden mi yükseliyordu? Diğer insanların ifadelerine bakıp ne düşündüklerini tahmin etmeye çalıştım ancak önceki mesajlar tekrar belirmedi. Bu sırada Cheon Inho, kaosu organize etmek için insanları hızla bir araya topladı.

“Herkes toplansın! Size acil bir duyuru yapacağım.”

Duyurunun içeriği basitti: Durum kötüleşmişti, bu yüzden dışlanan gruptan daha fazla ‘izci’ gerekiyordu. Acele etmeleri gerekiyordu çünkü artık yeraltında yiyecek kalmamıştı.

“İzci olarak katılmayanlara yiyecek dağıtmayacağız.”

Bu sert beyana rağmen vatandaşlardan hiçbir tepki gelmedi. Hayır, gelemezdi. Bu durumda kaçınılmaz bir sonuçtu. İnsanlar durumun farkına vardı ve birer birer izci olmak için gönüllü oldular. Yiyecekler gitmişti ama Cheon Inho’nun yüzünde bir umut ışığı kalmıştı. Durum kötüleştikçe, kontrol Ana Akım Grup’un eline daha fazla geçiyordu.

Lee Hyunsung bunu görünce endişelendi ve ağzını açtı: “Dokja-ssi, şimdi ne olacak?”

“Tabii ki gidip yiyecek bulacağız.”

Bu sözlerle ekip üyelerinin ifadeleri gerildi. Yiyecek bulmak. Bu tek bir anlama geliyordu.

“O zaman izci mi olmamız gerekiyor? Yer üstünde hâlâ yiyecek kalmıştır.”

“Hayır, yer üstüne çıkmayacağız. Oraya gidersek kayıtsız şartsız ölürüz.” Yerdeki bir gaz maskesine baktım. Bu yırtık pırtık maske zehirli sise engel olamazdı.

Lee Hyunsung mırıldandı, “Yer üstünden yiyecek almamız lazım…”

“Lee Hyunsung-ssi. Dünya değişti. O halde yiyeceklerin de değişmesi gerekiyor.”

Yaksu İstasyonu’na giden tüneli işaret ettim.

“Bir dakika. Dokja-ssi… yoksa?”

“Aynen öyle.”

Bu dünyada insanlar artık en üst yırtıcılar değildi. Avcı olmasak bile av olmak zorunda da değildik.

“Canavar avlayacağız.”

Bir süre sonra, kendim de dahil olmak üzere dışlanan gruptan birkaç kişi, Yaksu İstasyonu’na giden tünelin önünde duruyorduk.

“Anlıyorum. Ray hattına mı gireceksiniz?” İzci grubuna katılmayı reddettiğimizde Cheon Inho'nun bize engel olacağını düşünmüştüm ama gruptan ayrılmamız onu rahatlatmış gibi görünüyordu. Beni kendi gücüne bir tehdit olarak görüyor olabilirdi. “Pekala, uzun vadeli bakarsak, senaryoya saldırmaya adanmış bir ekip gerekiyor. Güvenle dönün.”

Komik adamdı. Kaptanmış gibi konuşuyordu ama devrinin kapanmasına az kalmıştı.

[Karakter ‘Cheon Inho’ hakkındaki anlayışınız arttı.] [Karakter ‘Cheon Inho’ hakkındaki anlayışınız belirli bir seviyeye ulaştı.]

Anlıyorum… Şimdi çözdüm. Bir karakter hakkındaki ‘anlayış’ değerinin artmasının iki ana yolu vardı: Birincisi, karakterin sevgisini veya güvenini kazandığımda; ikincisi ise karakterin ne düşündüğünü tam olarak tahmin ettiğimde. Belki de şu anki durum ikincisiydi.

[Karakter ‘Cheon Inho’ sizden şüpheleniyor.]

Biriken anlayış değerine göre, kişinin duyguları hakkında genel bir fikir edinilebiliyordu.

“Ah, grubumdan biri size katılabilir mi? Saldırı hakkında biraz bilgi edinmek isterim.”

Tabii ya, Cheon Inho bizi bu kadar kolay bırakmazdı. Arkasındaki adama dik dik baktım. Bizimle gelecek kişi şanssız bir zavallıydı.

“B-Ben de mi onlarla gitmeliyim?”

“E tabi, başka neden buradasın Han Hyung? Dün gece Dokja-ssi ile arayı düzeltmek istemiyor muydun?”

“Ş-Şey…”

Bize katılan Ana Akım Grup üyesi Bölüm Başkanı Han Myungoh’tan başkası değildi.

“D-Dokja-ssi. Eğer sakıncası yoksa, ben de geleceğim…”

“Anlıyorum. Beraber gidelim.”

Hemen cevap verince Han Myungoh şaşırdı. Reddedeceğimi düşünmüştü. Lee Hyunsung’un yüzünde endişeli bir ifade vardı ama benim bir planım vardı. Her halükarda; ben, Lee Hyunsung, Lee Gilyoung, Yoo Sangah ve Han Myungoh'tan oluşan 3807 numaralı vagonun hayatta kalan beşli ekibi yeniden bir araya gelmişti.

“Ben de gelebilir miyim?”

“…Vücudun tam iyileşmemiş olsa da sorun olmaz mı?”

“Bu kadarı yeterli.”

Bir kişi daha vardı. Jung Heewon ile birlikte grupta toplam altı kişi olmuştuk. Küçük bir grup için kalabalıktı. Tabii yaklaşan krizin önünde bu sayının pek bir önemi yoktu.

[Yeni bir alt senaryo geldi!]

[İkinci Senaryo – Gıda Edinimi] Kategori: Alt Zorluk: E Tamamlama Koşulları: Yiyecek olarak kullanılabilecek canavarları doğrudan avlayın ve pişirin. Zaman Sınırı: Yok Ödül: 500 Jeton Başarısızlık: ???

Tünele adım atar atmaz bir alt senaryo belirdi. Gıda edinimi. Bu, ikinci ana senaryoya girmeden önce tamamlamamız gereken bir alt senaryoydu.

[Birkaç takımyıldız performansınızı merakla bekliyor.]

Tünelin karanlığı daha on adım bile atmadan kendini belli etti. Tüneli bir fenerle aydınlattım ama çevrenin ana hatları hiç görünmüyordu. Bu, ışığı engelleyen bir perdenin kanıtıydı. Asıl olay bu perdenin ötesinde olacaktı.

“Dokja-ssi, bir dakika. Buradan sonrası gerçekten tehlikeli.” Yanımda yürüyen Jung Heewon durdu. “Gerçekten bu yoldan mı gideceğiz? Nereden baksam intihar gibi görünüyor. Ayrıca Gilyoung da var.”

“Aslında başından beri endişeliydim. Hâlâ geç değil, Gilyoung’u geride mi bıraksak? Ve mümkünse kadınları da…”

“Lee Hyunsung-ssi, senin kadar iyi olmayabilirim ama dövüşmeyi bilirim. Kendo dersleri almıştım,” diye cevap verdi Jung Heewon.

“Ama…”

Gereksiz bir tartışma ortamı ısıtmak üzereyken araya girdim: “Lee Hyunsung-ssi, size daha önce de söyledim. Dünya değişti. Bir kadının fiziksel olarak zayıf olduğu düşüncesi bir önyargıdır. Şu anda herkes istatistiklerini yükselterek güçlenebilir. Ancak Jung Heewon-ssi, senin sözlerinde de bir sorun var.”

“…Nedir?”

“Bir kadın zayıf olmadığı gibi, bir çocuk da zayıf değildir. Gilyoung, göster onlara.”

Lee Gilyoung öne çıktı. Bir süre etrafına bakındıktan sonra tünel zeminine çömeldi ve elini uzattı. Jung Heewon’un gözleri fal taşı gibi açıldı. “Aman Tanrım, o da ne?”

“S-Siktir! Hamamböcekleri!” Han Myungoh korkuyla bağırdı.

Uzaktan beliren hamamböceği, hafif, katı bir çizgiyle Lee Gilyoung’un parmak uçlarına bağlanmıştı. Hamamböceği, terbiyeli bir köpek gibi Lee Gilyoung’un sözlerini dinledi ve karanlıkta kayboldu.

“Niteliğim: Böcek Koleksiyoncusu.”

Böcek Koleksiyoncusu. Lee Gilyoung, [Çeşitli İletişim] becerisi sayesinde böceklerle basitçe iletişim kurma gibi nadir bir yeteneğe sahipti.

“Önümüzde hiçbir şey yok. 100 adım boyunca güvenli.” Lee Gilyoung muazzam bir keşif gücü sergiledi ve diğerleri şaşkına döndü. Lee Gilyoung cesur bir ifadeyle onlara seslendi: “Endişeniz için teşekkürler. Ama size bakıcılık yapmanız için katılmadım.”

“Ah, peki.” Jung Heewon ekşi bir ifadeyle başını salladı. Lee Gilyoung yanıma geldi ve saçlarını okşadım. Lee Gilyoung’un niteliği orijinal romanda görülmemişti. En başta onu kurtarmak yanlış bir seçim değildi. Berrak bir engeli geçtik ve zifiri karanlığa girdik.

[Tehlikeli bir bölgeye girdiniz.]

“Y-Yoo Sangah-ssi. Yürürken elimi tutman tehlikeli.”

“…Benden daha çok korkan sen değil misin?”

“H-Hayır!”

Perdenin içindeki hava nemden dolayı yapış yapış olmuştu.

“Işığı azaltın,” diye emrettim.

Yoo Sangah hemen fenerin üzerini kapattı. Bu modelin ışık kontrol özelliği olmadığı için ışığı eliyle ayarlamak zorundaydı.

“Öğğ. Aşağıyı aydınlatma.” Jung Heewon yere bakınca midesi bulandı. Parçalanmış cesetler vardı. Buradan geçmeye çalışanların cesetleri ayaklarının dibine saçılmıştı. Yoo Sangah gözlerini sıkıca kapattı, Han Myungoh titredi ve cesur Lee Hyunsung bile terlemeye başladı. Lee Gilyoung ise şaşırtıcı derecede sakindi, yüzünde en ufak bir korku belirtisi yoktu. Biraz endişelendim. Bu çocuk, her şeyin bir oyun olduğunu mu düşünüyordu?

“İnsan olmayan bir şeyler var.” Lee Gilyoung’un dediği gibi, yerde sadece insan cesetleri yoktu. Yetişkin bir kurt boyutunda bir şeyler vardı. Köstebek benzeri yaratıkların cesetleri her yere dağılmıştı.

Seviye yeraltı türü: Yer Sıçanı. İsmi dünyadaki bir böceği andırsa da isim sadece bir isimdi. Onlar yeraltının piranalarıydı. Yer sıçanları, gruplar halinde toprağı kazarak avlarını hedef alan ısrarcı avcılardı. Ancak buradaki yer sıçanları sanki bir bombardımana tutulmuş gibi yere serilmişti. Jung Heewon iç çekti: “…Bunu kim yaptı?”

Açıkçası yer sıçanlarını bu hale getirebilecek tek bir insan vardı. Yoo Joonghyuk. Bu yoldan tek başına bir sonraki istasyona geçmişti. Merak etmeden duramadım. Orijinalinde Yoo Joonghyuk’un bir sonraki istasyona geçmesi bu gece veya yarın olması gerekiyordu.

Neden bu kadar aceleciydi? Sabırsız mılanmıştı? Sebep neydi?

“Dokja-ssi, bunları yemek için kullanabilir miyiz?”

“Senaryo ‘doğrudan kendimiz avlamamız gerektiğini’ söylüyor, bu yüzden muhtemelen mümkün değil.”

“…Şey, biraz rahatsız edici zaten. Peki ya pişirmek? Ateşte mi kızartacağız?”

Kızartılabilirdi. Sorun şuydu ki özel bir ateş gerekiyordu.

“Heewon-ssi, kendo konusunda iyi olduğunu söylemiştin?”

“Şey, iyi demek biraz iddialı olur ama… ne yapıyorsun şimdi?”

Yer sıçanının cesedine bıçak saplayıp kesmeye başladım. Romanda okurken kolay geliyordu ama düşündüğüm kadar rahat gitmiyordu. Sert deriden bir şekilde kurtulduktan sonra omurga kemiklerini çıkarmayı başardım. Bu ilk seferimdi bu yüzden çokça çizik bıraktım ama kullanılabilirdi.

“Bunu neden alıyorsun?”

“Kendo için bir silaha ihtiyacın var.”

Taş domuzun dikeni herkese yetmezdi ve yer sıçanının omurgası tek bir kemikten oluşuyordu, bu da senaryonun başında oldukça iyi bir silahtı. Bacağa giden kıkırdağı kesip şekil verdikten sonra kemik aslında bir bıçak şeklini aldı. Onu Jung Heewon’a verdim.

“Teşekkürler. Birden kendimi Paleolitik çağda gibi hissettim.”

“Kullanışlı olması için biraz daha bilemen gerekiyor. Etrafta kayalar var, bıçağı ustalıkla bile.”

“Huhu, anlaşıldı kaptan.” Jung Heewon biraz heyecanlı bir sesle bıçağı bilemeye başladı. Başımı kaldırdığımda Lee Hyunsung’un sahneyi biraz kıskançlıkla izlediğini gördüm.

“Sen de mi istiyorsun?”

“Şey, bana da mı yapacaksın?”

“Hepiniz yaklaşın. Nasıl yapılacağını öğrenmeniz daha iyi. Beraber yapalım.”

Aslında bu benim de ilk denememdi. Ayrıntılar [Hayatta Kalma Yolları]’nda yer almasaydı bunu yapamazdım. Neden o roman popüler değildi? Basitti. Yazar dünya kurgusunu çok fazla yazmıştı.

“…Dokja-ssi, yeni başlamış olabilirsin ama elin çok yatkın.”

Oturup beraber silahlar yaptık. Bu seferki kılıç değil, mızraktı. Kendo yetenekleri yoktu, bu yüzden uzun bir mızrak yapmanın daha dengeli olacağına karar verdim. Lee Hyunsung’un mızrağı en büyük yer sıçanının omurgasından yapıldı; Yoo Sangah ve Han Myungoh’un silahları ise ortalama boydaki yer sıçanlarının omurgalarından. Son olarak Lee Gilyoung’un silahı genç bir yer sıçanının kafa kemiğinden yapıldı.

[Kendi başınıza silah edinmeyi başardınız.] [Çok az sayıda takımyıldız, insanlığın ilkel doğasına ilgi duyuyor.] [Takımyıldızlar size 100 jeton sponsorluk yaptı.]

Herkes bu mesajları aldı.

“Bu tür şeyler için bile jeton alıyoruz.”

Şöyle dedim: “Ölmenizi istemiyorum. Kendi jetonlarınız var mı?”

“Evet, var.”

“Mümkün olduğunda, hayatta kalma bedeli için yeterli jeton bırakın ve geri kalanını güç, fizik ve çeviklik özelliklerinize yatırın. Aksi takdirde hayatta kalamazsınız.”

“Ah, bunu aklımda tutacağım.”

Hazırlıkları bitirdik ve tekrar ilerlemeye başladık. Lee Gilyoung’un bahsettiği 100 adım tam önümüzde sona erdi.

[Alt Senaryo – Gıda Edinimi başladı!]

Yer sıçanları topraktan dışarı fırladılar. Hızla sayılarını saydım. Bir, iki, üç… tam 13 tane vardı. Düşündüğümden fazlaydı. Yer sıçanları bir hat oluşturup bizi tehdit etmeye başladılar. Hattı geçtiğimiz an kavga başlayacaktı.

Dedim ki: “Plan falan yok. Biz acemiyiz. Kulağa acımasız gelebilir ama dürüst olmak gerekirse hayatta kalmanızı beklemiyorum.”

“Ş-Şey…”

“Yine de hepiniz hayatta kalın. Lütfen.”

Ekipte tek bozulan Han Myungoh olmuştu. Diğer herkes gergindi ama kararlı görünüyorlardı. Özellikle Jung Heewon’un gözleri çok etkileyiciydi.

“Tamam, deneyelim bakalım. Herkes hayatta kalsın!”

Yoo Joonghyuk beni nasıl test ettiyse, benim de onlardan beklentilerim vardı. Ne kadar iyi bir akıl hocası olursa olsun, kararlı olmayan bir insan bu dünyada hayatta kalamazdı. Sonuçta herkes kendisini kurtarmalıydı. Herkes bu fırsatı bunu net bir şekilde anlamak için kullanmalıydı.

“O zaman gidelim.”

Bu insanlar arasından kimi yanıma almam gerektiğini de biliyordum. Bir adım daha attığımızda yer sıçanları harekete geçti. Savaş başladı.