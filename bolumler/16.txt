Yıldızlı gökyüzünden aşağı bir meteor yağmuru boşalıyordu. Herkesin hayranlıkla izleyeceği bir manzaraydı bu ama Yoo Joonghyuk için değil.

「 Başlıyor. 」

Meteor yağmuru, üçüncü ana senaryonun başlangıcının habercisiydi. Artık Seul, senaryoya göre parça parça yok edilecekti. Yoo Joonghyuk gökyüzüne baktıktan sonra başını eğip Han Nehri'ne dikti gözlerini. Dongho Köprüsü civarı, devasa ihtiyozor sürüsünün akıntı yönünde ilerlemesinden beri oldukça ıssızdı.

「 Bu kadarı fazlaydı. 」

Kim Dokja Han Nehri’ne gireli üç gün olmuştu. İlk senaryonun hemen ardından birinden bir ihtiyozor avlamasını istemek, belki de çok fazlaydı.

「 Doğrusu, bir ihtiyozoru üç günde avlamak benim için bile zor olurdu. 」

Ancak, bu kadarını bile yapamıyorsa onu yanına alması imkansızdı. Bu kadarına bile gücü yetmiyorsa, Yoo Joonghyuk’a sadece ayak bağı olurdu.

「 Bir 'Peygamber' bile olsa, demek ki o kadar da önemli değilmiş. 」

Yoo Joonghyuk hayal kırıklığıyla gözlerini kapattı. Yine tek başına, yoldaşsız devam edecekti. Önemli değildi—zaten tüm bu zaman boyunca hep yalnızdı.

「 Bu sefer... kesinlikle değiştireceğim. 」

Yoo Joonghyuk arkasını döndü—ama belki de dönmek için çok erken davranmıştı.

"Bekle...!"

[N-Ne?]

Gözlerimi birkaç kez kırpıştırdım ama sadece gri-beyaz bir tavan görebildim. Hala ihtiyozorun içindeydim. Başımı çevirdiğimde şaşkın bir Bihyung gördüm.

"...Bir rüya gördüm."

[Oho, merak mı uyandırmaya çalışıyorsun? Fena değil ha?]

Niyetim bu değildi ama yanlış anlaşılmasını da umursamadım.

[Birkaç takımyıldız hızla yeni bir bölgeye geçmenizi istiyor.]

Uyumama yardımcı olması için 500 jeton harcayarak 'Ellain Ormanı’nın Yaşam Gücü'nü almıştım. Bitkin haldeyken hareket etmenin çok tehlikeli olduğunu düşünmüştüm. İki saatlik uyku karşılığında yorgunluğu hızla gideren ve yaraları iyileştiren bu eşya, oldukça pahalıydı.

"...Gerçekten dışarı çıkmak istiyorum."

Vücudumu esnetirken kendi kendime konuştum. Gördüğüm rüya hala netti. Belki de bir rüya değildi.

Kwajijijik!

Bir elektrik akımının dağılma sesini duydum ve Bihyung tek kelime etmeden ortadan kayboldu. Muhtemelen işini yapmaya gitti. Rahat bir nefes aldım. Dokkaebi ile yaptığım yayın sözleşmesi... Eğer Bihyung’u Hayatta Kalmanın Yolları'ndan tanımasaydım asla kalkışmayacağım bir kumardı.

Yine de, bunu şaşırtıcı bir sakinlikle yapmıştım. 'Gerçek hayatta' hiçbir zaman bir sözleşmeyi başarıyla tamamlayamamıştım.

[Özel yetenek, 'Dördüncü Duvar' aktif.]

...Bu gerçekti. Dikeni tutan sağ elime güç verdim. Bu dünyanın gerçekten gerçeklik olduğuna inandım.

[Birkaç takımyıldız harekete geçmenizi istiyor.]

Neyse, bunu dert edecek zaman yoktu. Dikeni, esnekliğini kaybetmiş mide duvarına var gücümle savurdum. Aynı anda bir şeylerin çökme sesi duyuldu ve içeri su dolmaya başladı. Han Nehri'nin sularına gömüldüm.

"Puah!"

Neyse ki ortalıkta başka ihtiyozor yoktu. Küçük deniz türleri merakla yaklaştı ama herhangi bir düşmanlık hissetmedim. Dongho Köprüsü oradaydı. İhtiyozor cesedinden bir parçayı sal olarak kullanarak karaya doğru ilerledim.

[Birkaç takımyıldız gergin bir şekilde size bakıyor.]

Normalde, bu mesaj belirdikten hemen sonra tehlike gelirdi.

[Takımyıldız ‘Dipsiz Karanlığın Kara Alev Ejderhası’ sinsi bir şekilde gülümsüyor.]

Takımyıldızlar adına üzgündüm ama bana kötü bir şey olmayacaktı. Çünkü tehlikeleri zaten biliyordum.

[İkinci ana senaryonun bölgesine girdiniz.] [Senaryo alanındaki toprak derin bir şekilde kirlenmiş durumda.] [Nefes alırken dikkatli olun ve mümkün olan en kısa sürede yeraltına gidin.]

Mesaj böyle diyordu ama aslında, bu senaryo başladığı andan itibaren yer üstünde olmamam gerekiyordu. Neden mi? Şu anki cildime bakmanız yeterli.

[Zehirli bir sise maruz kaldınız.]

Mor sisin değdiği deri kararmaya başladı. Sisin kaynağını gözlerimle takip ettiğimde, 30 metreden büyük, devasa bir yaratık gördüm. Bu sis, 7. sınıf canavar 'Büyük Zehirli Gergedan'ın osuruğuydu. Nefesimi mümkün olduğunca tutarak ilerledim.

[‘Ellain Maymunu’nun Akciğerleri’ni kullandınız.]

Maymunun akciğerleri, önceden satın aldığım ve 20 dakika boyunca hava temizleyici görevi gören bir eşyaydı.

[Birkaç takımyıldız hazırlıklı olmanıza hayran kaldı!]

Yer üstündeki Oksu İstasyonu zaten yerle bir edilmişti. En yakın yeraltı istasyonu 'Geumho İstasyonu'ydu. Cesetleri yiyen küçük türlerden kaçınarak hızla hareket ettim. Sadece 20 dakikam vardı, bu yüzden malzeme toplarken mümkün olduğunca hızlı olmalıydım.

İhtiyacım olan ilk şey kıyafetti. Bazı cesetleri aradım ve üzerime uyan kıyafetler aldım. Sonra yakındaki bir markete yöneldim. Poşetleri rastgele yiyeceklerle doldurdum. Yeraltında yiyecek, en değerli takas eşyası olacaktı.

Tam ayrılacakken bir ses duydum.

"Yardım... yardım edin."

Genç bir kadın bir köşede yatıyordu. Cildinde zehirlenme başlamıştı ama taktığı maske sayesinde durumu çok ağır değildi. Onu kucağıma alıp Geumho İstasyonu'na doğru koştum. İstasyonun tüm çıkışlarında yangın kepenkleri indirilmişti.

"4... 4 numaralı çıkış..."

Kadının fısıltısıyla 4 numaralı çıkışa koştum. Kapanmak üzere olan bir yangın kepengi buldum. Dikeni araya soktum. İçeriden bir ses bağırdı: "Lanet olsun, gidin buradan! İçerisi dolu!"

"Umurumda değil."

Gücümü jetonlarla 10. seviyeye çıkardığım için, kepengi bir kağıt parçası gibi kaldırdım.

"Uwaaaaack!"

Korkudan kaçan adamları umursamadan içeri girdim ve kepengi arkamdan indirdim.

[Güvenli bölgeye girdiniz.]

Zehirli sis buraya inmiyordu. Kadına maymunun akciğerlerini uzattım. Tam 'Karakter Listesi'ni kullanacakken karanlıktan el fenerleri yaklaştı.

[Takımyıldız 'Sıkı Bağlanmış Altın Başlığın Tutsağı' bu davetsiz misafirlere kaşlarını çatıyor.]

Ortadaki iri adam sordu: "Kimsin sen?"

"Kim Dokja."

"Onu mu sorduk lan? Kim bu herif?"

Adamlardan biri kadını fark etti. "Ooo, bu şu dışlanan gruptaki kız değil mi? Neden reisimizin izni olmadan geri getirdin bunu?"

El feneri kadının belinde tacizkar bir şekilde gezindi. Sonra ışık yerdeki market poşetlerine çarptı.

"Şunları da bırak. O zaman yaşayabilirsin."

Doğrusu, bu durum benim için değil, bu adamlar için kötüydü.

[Takımyıldız 'Sıkı Bağlanmış Altın Başlığın Tutsağı' bu insanlara sinir oluyor.] [Takımyıldız ‘Ateşin İblis Benzeri Yargıcı’ adaletsizliğe öfkeleniyor.] [Takımyıldızların isteği üzerine bir Ödül Senaryosu oluştu!]

[Ödül Senaryosu – Engelleyiciyi Ortadan Kaldır] Kategori: Yan Senaryo Zorluk: F Temizleme Şartları: Sizi engelleyen bu bozguncuları etkisiz hale getirin. Zaman Sınırı: 5 dakika. Ödül: ??? Başarısızlık: ???
Böyle olacağını tahmin etmiştim. Dikeni tutarak ayağa kalktım. Takımyıldızlar arasında küçük yaşta olan yoktu, değil mi? Çünkü artık yetişkin kuşağı yayın saati gelmişti.