Akciğerlerime suyun dolduğunu hissettiğim an vücudum aniden ağırlaştı. Ardından bir yere doğru çekildim. Tam zamanında düştüğüm için parçalara ayrılmamıştım; ancak burada bilincimi kaybedemezdim. Uyanık kalmalıydım. Bir süre beklemem gerekiyordu. Bir şekilde kıvrılıp nefesimi tutmayı başardım. 10 saniye, 20 saniye, 30 saniye… Tam nefesim tükenmek üzereyken karanlıkta ellerim somut bir duvara çarptı.

“U-Uwek.” Nehir suyunu birkaç kez öksürerek çıkardıktan sonra bile zar zor nefes alabiliyordum. 10. seviye fiziğim, su yüzeyine çarpıp ölmemi engellemişti ama vücudumun her yerindeki irili ufaklı morluklar feci acıyordu. Paniğe kapılmamak için nefesimi kontrol ettim ve ardından akıllı telefonumu açtım. Düşerken bozulmuş olmasından korkuyordum ama neyse ki sorunsuz çalıştı. Paraya kıyıp su geçirmez özelliği olan bir telefon almış olmam iyi olmuştu.

Feneri açtığımda çevredeki manzara gözlerimin önüne serildi. Beton atıklarının yüzdüğü devasa duvarlar vardı. Bir ihtiyozorun midesinin içi, hayal ettiğimden çok daha iğrençti.

“Lanet olsun.”

Yoo Joonghyuk’un hiç tereddüt etmeden yakamı bırakıp köprüden uzaklaşırkenki yüz ifadesi zihnimde hâlâ canlıydı. Bunu bekliyordum ama yine de beklediğimden daha sarsıcı olmuştu.

…Eğer onun yoldaşı olmak istiyorsam, hayatta kalmalıydım. Onu anlamıyor değildim. ‘Yoldaş’ kelimesinin ağırlığı Yoo Joonghyuk için çok büyüktü. İlk regresyonundaki başarısızlığından beri Yoo Joonghyuk asla gerçek bir ‘yoldaş’ edinmemişti. Bir insanın, bir regresyoncunun gelişimine kolayca ayak uydurması nadir görülen bir durumdu. Sonuç olarak her şeyi tek başına çözmüş, bir kurtarıcı olarak görülmüş ve doğal olarak yalnız kalmıştı. Yoo Joonghyuk için ‘insanlar’ ya sadece birer ast ya da düşmandı.

Dolayısıyla bu bir testi. Eğer onunla eşit bir konumda olmak istiyorsam, bu kadarlık bir sorunu tek başıma çözmeliydim.

…Tabii bu, duruma Yoo Joonghyuk’un bakış açısından baktığımda geçerliydi.

“Senin gibi yoldaşın… Deli psikopat.”

Yüzen bir strafor panelin üzerine doğru zar zor köpekleme yüzdüm ve kendimi üstüne çektim. Midenin sıcaklığı sayesinde üşümüyordum. Ancak asıl sorun, bundan sonra ne olacağıydı. Gözlerimi kapattım ve duyduğum mesaj kaydını oynattım.

[Senaryoyu temizlemeyi başaramadınız.] [Ücretli yerleşim başlayacak.] [Kanal kullanım ücreti için 100 coin düşüldü.] [Takımyıldız ‘Altın Alın Bandının Mahkûmu’ heyecan verici sözlerinize onay vererek başını salladı.] [100 coin sponsor olundu.] [Takımyıldız ‘Ateşin Şeytan Benzeri Yargıcı’ seçiminizi onaylıyor.] [100 coin sponsor olundu.] [Takımyıldız ‘Gizli Entrikacı’ fevri sözleriniz yüzünden hayal kırıklığına uğradı.]

Epey mesaj vardı. Ayrıca, kimliği açık birkaç takımyıldız bana sponsor olmuştu. Belki de Yoo Joonghyuk ile yaptığım son konuşma sayesindeydi. Takımyıldızların mesajlarını birer birer okuyup coinleri toplarken biraz keyifsiz hissettim. Eğer ilk Sponsor Seçimi’nde bu takımyıldızlardan birini seçseydim bunlar hiç yaşanmayabilirdi. Yine de seçimimden pişman değildim.

Yoo Joonghyuk ile doğrudan karşılaştıktan sonra artık emindim. Eşsiz Gökyüzü Bilgesi (Maymun Kral) en üst kalitede bir sponsor olabilirdi ama yeterli değildi. Yoo Joonghyuk ile yüzleşmek istiyorsam sadece bir ‘sponsorluktan’ daha fazlasına ihtiyacım vardı. İşte buradan kazanacağım şey de tam olarak buydu.

Mide duvarları guruldadı ve içeride küçük dalgalar yükseldi. Deniz komutanı bir yere doğru hareket ediyor gibiydi. Akıllı telefonumu açıp zamanı hesapladım. Hayatta Kalma Yolları’na göre, ihtiyozorlar yiyeceği yuttuktan yaklaşık üç saat sonra mide asidi salgılamaya başlardı. Başka bir deyişle, pek zamanım kalmamıştı.

[Haha, işlerin bu noktaya gelmesi üzücü. Çok ilginçti.] Dokkaebi’nin sesi yankılanmadan önce bir ses efekti duyuldu.

“…Dokkaebi?”

[Evet, doğru. Hiç paniklemiş görünmüyorsun?]

“Geleceğini biliyordum.”

[Hrmm. Beni bekliyormuşsun gibi konuşuyorsun?]

“Elbette bekliyordum.”

Bir ışık yandı ve dokkaebi belirdi. Sadece yüz ifadesinden tam emin olamıyordum ama bu herif kesinlikle benimle ilgileniyordu. Eğer burada geri adım atarsam, avucumu yalardım. Bu yüzden kasıtlı olarak sakin bir tonla konuştum, “Benden coin mi alacaksın?”

[…Coin mi?]

“Senaryoda başarısız olduğum için karşılığında coin almalısın.”

[Hmm, canını değil mi?]

“Eğer canım olsaydı, başarısızlık sonuçları sütununa üç soru işareti değil, ‘ölüm’ yazardın. Bu, pazarlık payı olduğu anlamına gelmiyor mu?”

[…Hahaha. Ne kadar ilginç.]

Aslında sözlerimde bir açık vardı. Senaryo mesajı ‘Başarısızlık: ???’ şeklindeydi. Bu, kelimenin tam anlamıyla başarısızlık cezasının bilinmediği anlamına geliyordu. Bunun coin karşılığında olacağı sadece benim varsayımımdı. Yine de bu kadar emin olmamın bir sebebi vardı.

“Haksız mıyım?”

Çünkü bu senaryoyu zaten biliyordum. Dokkaebi bir an tereddüt ettikten sonra başını salladı.

[Haklısın. Böyle bir ipucundan bu noktayı çıkarabilmen şaşırtıcı… Takımyıldızların dikkatini çeken birinden beklendiği gibi.]

Dokkaebi’nin ses tonunda samimi bir hayranlık vardı.

[Dediğin gibi, başarısız olsan bile coin ödeyerek bu yan senaryodan sağ çıkabilirsin.]

“Ne kadar?”

[5.100 coin öde. O zaman yaşamana izin veririm.]

Şu an sahip olduğum coin miktarına baktım.

[Sahip Olunan Coin: 5.100 C]

Gülümsemeden edemedim. Bu velet şu an benimle dalga geçiyordu.

“Bu çok fazla.”

[Haha, o zaman ölmez misin? Coinleri kabul edip etmemek bana kalmış. Yanlış bir şey yaparsan, her şeyi burada bitirebilirim.]

“O zaman öldür beni.”

[…Ha?]

“Öldür beni.”

[······.]

“Öldüremezsin, değil mi?”

Dokkaebi hareket etmedi. Bu doğal bir tepkiydi. Ne de olsa şu an benimle çok eğleniyordu. Dahası, eğer beni öldürmeyi planlasaydı buraya kadar gelmezdi. Bu herif için ben ya burada hayatta kalmalıydım ya da en azından acınası bir şekilde ölmem gerekiyordu (canlı yayında).

[Haha. Beni gerçekten kızdırıyorsun. Bak, şimdi…]

Dokkaebi’nin düz kaşları öfkeyle kıpırdadı. Artık kışkırtmayı bırakıp asıl konuya gelme vaktiydi.

“Düşük seviyeli dokkaebi, Bihyung. Bir yayıncı (streamer) olarak faaliyetlerin nasıl gidiyor?”

Eğer bir yüzde çatlak oluşacak olsaydı, aynen böyle görünürdü. Dokkaebi Bihyung ilk kez şaşkınlık gösterdi.

[A-Adımı nereden biliyorsun?]

“Son zamanlarda yayından pek zevk almıyorsun, değil mi? Takımyıldızlar çok cimri.”

[S-Sen de kimsin? Bir insan nasıl…]

Bihyung’un boynuzları titredi. Bu normaldi; sıradan bir insanın Star Stream sistemini bilmesi imkansızdı. Ama ben sıradan bir insan değildim.

[Birkaç takımyıldız varlığından şüphe duyuyor.] [Takımyıldız ‘Gizli Entrikacı’nın gözleri planın karşısında parlıyor.]

Bundan sonrası takımyıldızlar için bir hikâye değildi. Bihyung’a sessizce dudak hareketlerimle fısıldadım: “Kanalı kapattıktan sonra konuşmaya ne dersin?”

Bihyung endişelendi ve kanalı kapattı.

[#BI-7623 kanalı kapatıldı.]

Takımyıldızlar kanaldan ayrılınca Bihyung gerçek yüzünü gösterdi.

[Rahatça konuşabilirsin. Sen… Sıradan bir insan nasıl olur da Star Stream yayıncılığını bilebilir?]

“Bu önemli değil.”

[Ha?]

“Bihyung, ‘dokkaebilerin kralı’ olmak ister misin?”

[Şimdi ne―]

“Dokgak ve Gildal’ı geride bırakarak ağdaki en iyi yayıncı olmayı dilemiyor musun?” Bihyung’un yüz rengi değişiyordu. “Dokkaebi Bihyung, benimle bir sözleşme imzala. O zaman seni dokkaebilerin kralı yapayım.”